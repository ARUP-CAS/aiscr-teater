### Obsah Nápovědy

[1.0. O tezauru](#10otezauru)

[1.1. Ovládání aplikace](#11ovldnaplikace)

[1.2. Jazykové lokalizace](#12jazykovlokalizace)

[1.3. Licence a využití dat](#13licenceavyuitdat)

[1.4. Kontakty](#14kontakty)

[2.0. Úvod k obsahu a struktuře](#20vodkobsahuastruktue)

[2.1. Teorie a přístupy (1)](#21teorieapstupy1)

[2.2. Terénní metody (2)](#22ternnmetody2)

[2.3. Metody zpracování (3)](#23metodyzpracovn3)

[2.4. Hraniční a příbuzné obory (4)](#24hraninapbuznobory4)

[2.5. Chronologie (5)](#25chronologie5)

[2.6. Areál aktivity (6)](#26arelaktivity6)

[2.7. Objekt (7)](#27objekt7)

[2.8. Předmět (8)](#28pedmt8)

[2.9. Materiál (9)](#29materil9)

[2.10. Pomocně-historická hesla (10)](#210pomocnhistorickhesla10)

[2.11. Povolání a pracovní činnosti (11)](#211povolnapracovninnosti11)

[2.12. Společnost (12)](#212spolenost12)

### 1.0. O tezauru

Tezaurus archeologické terminologie (TEATER) je výstupem přidružené aktivity “Mapa předmětových hesel – referenční pomůcka pro katalogizaci odborné archeologické literatury” financované z výzkumného programu Strategie AV21 a projektu Archeologický informační systém České republiky (AIS CR; LM2015080) jako jeden z nástrojů stejnojmenné infrastruktury AIS CR. Původním impulzem, který inicioval vznik TEATERu byla pomoc knihovníkům odborných knihoven při katalogizaci archeologické literatury a rešeršní činnosti. Během vývoje databáze a vyhledávací aplikace tezauru začal být TEATER rozvíjen s ohledem i na další skupiny uživatelů. Na rozdíl od fyzických terminologických slovníků archeologie nejsou hesla v tezauru řazena abecedně, ale jsou seskupena do hierarchicky uspořádaných tematických celků. Uživatel tak nemusí procházet celý tezaurus, ale pouze dílčí část obsahu, o kterou má zájem. Snahou autorů bylo hesla doplnit co největším počtem referenčních informací z dalších webových heslářů, příruček a encyklopedických děl. Hesla jsou vybavena ekvivalenty všech tří použitých jazyků.

Knihovníkům, kteří pracují s archeologickou literaturou, může TEATER sloužit jako webový referenční nástroj, který rychle dodá informace ve formě hesel nebo dalších referenčních informací při katalogizaci, rešeršní práci apod., což uživatelé následně ocení v lepší dohledatelnosti literatury v katalozích knihoven. Studentům (nejen) prvních ročníků oboru archeologie a laické veřejnosti se zájmem o archeologii TEATER přináší základní tematicky uspořádané terminologické penzum i s doprovodnými informacemi.

Webová aplikace je v částečně responzivním režimu a lze ji použít také na mobilních zařízeních. Řazení dvanácti základních kategorií přitom respektuje deduktivní postup vědecké práce, kdy z teorie a různých archeologických přístupů (první kategorie) vznikají otázky a hypotézy, které se snaží zodpovědět terénní výzkum (druhá kategorie) a následné analýzy dat a nálezů (třetí kategorie). Čtvrtá kategorie dává tezauru interdisciplinární přesah od geologie po religionistiku. Poté jsou zařazeny další archeologické kategorie (chronologie, areál aktivity, objekt, předmět, materiál), následovány pomocně-historickými kategoriemi.

Do budoucna je plánováno využití hesláře dalšími institucemi nebo službami, které by jej mohly využít při popisu oborové literatury nebo artefaktů.

### 1.1. Ovládání aplikace

TEATER je volně přístupný jednotlivcům i institucím. Pro jeho použití není třeba si zřizovat účet nebo stahovat klienta. Na úvodní stránce vyhledávací aplikace se nalézají dvě základní funkce, s jejichž pomocí je uživatel schopen najít a využít obsah tezauru. Je to **možnost full-textově vyhledávat hesla** (“search”) **nebo možnost procházet hierarchickou strukturou hesel tím, že zvolí jednu z dvanácti základních kategorií** (“browse”).

Výběr jedné z dvanácti základních kategorií uživatele přenese do hlavní části aplikace, kde jsou **ve třech sloupcích zobrazeny všechny potřebné informace**. Značka “+” u hesel znamená, že daný termín obsahuje jemu hierarchicky podřazené termíny v nižších úrovních. Tlačítko s logem TEATERu vrátí uživatele zpátky na úvodní stránku.

**Levý sloupec**: zde se zobrazuje úroveň vybraného hesla, mezi jeho souřadnými hesly, hledané heslo tučně zvýrazněno.

**Prostřední sloupec**: zde se nacházejí všechny referenční informace, které jsou k heslu k dispozici, včetně anglického a německého termínu.

**Pravý sloupec**: zobrazuje všechny hesla, která jsou vybranému heslu hierarchicky podřazena, jsou-li dostupná.

Nad sloupci se nachází **drobečková navigace**, která uživateli ukazuje, kde přesně se ve struktuře tezauru nalézá, a také slouží jako možnost k přechodu na jakoukoli z vyšších úrovní kliknutím myši. Hierarchie hesel je nastavená tak, aby pomohla uživateli při rešerších nebo uživatelském vyhledávání tím, že sama nabízí možnost, jak vyhledávací dotaz v OPAC katalogu zúžit (dotaz byl příliš široce zvolen a přinesl velké množství výsledků), nebo naopak rozšířit (dotaz byl příliš úzce zvolen a přinesl málo výsledků). Tlačítko “Vymazat vyhledávání” opět vrátí uživatele na úvodní stranu. TEATER také využívá funkcí prohlížeče, funguje v něm i tlačítko „Zpět“.

**Full-textové vyhledávání** obsahuje našeptávač, který již během psaní dynamicky zobrazuje předpokládané výsledky včetně toho, zda se hledaný výraz nalézá v tezauru jako heslo (“Kategorie”) nebo pouze v referenčních informacích (“Metadata”). Při vyhledání více výsledků je možné je zobrazit všechny najednou (stiskem klávesy enter nebo pomocí tlačítka „Hledat“) nebo pomocí kurzoru vybrat jen jeden. **Výsledky jsou řazeny do dvou sloupců**: v levém se nalézají výsledky z názvů hesel, v pravém výsledky z referenčních informací. V případě víceslovných výrazů hledá aplikace primárně podle prvního výrazu a zároveň má implicitně nastavený operátor “OR”. Pokud chce uživatel omezit výsledky, může zadat operátor “AND”, aby aplikace vyhledala pouze oba výskyty současně (dotaz „settlement AND démos“ vám zobrazí pouze hesla, kde se vyskytnou oba výrazy současně), případně operátor “NOT” k vyloučení konkrétních výsledků, které uživatel zadá za operátor („settlement NOT démos“ vyhledá všechny hesla, kde se vyskytuje settlement, ale nikoli démos). Použít lze také zástupný znak (\*), který uživateli přinese výsledky všech možných znakových kombinací nacházejících se místo zástupného znaku.

Další funkcionalitou, kterou TEATER nabízí, je **možnost exportu** dat z databáze ve formátu .json. Exportovat lze jak celý obsah databáze, tak jednotlivá hesla. Tlačítko k exportu celé databáze se nalézá vedle nápovědy a přepínání lokalizací, tlačítko k exportu jednotlivých hesel se pak nalézá v prostředním sloupci s referenčními informacemi napravo nahoře. Každé heslo má přiděleno **PURL** (nalézá se pod názvem hesla), které lze použít k jeho linkování.

### 1.2. Jazykové lokalizace

Obsah TEATERu je zpřístupněný ve třech jazykových lokalizacích, **češtině, angličtině a němčině**. Mezi nimi lze volně přepínat ikonami v pravém horním rohu. TEATER je nastavený tak, aby vyhledával ve všech třech jazycích, tedy pokud se do vyhledávacího pole napíše "settlement", aplikace poskytne výsledky i v případě, že bude zapnutá česká nebo německá lokalizace. Budou to sice výsledky v dané lokalizaci (TEATER se sám nepřepne do lokalizace dotazu, tedy nedá výsledky v angličtině nebo v našeptávači nezobrazí anglické tvary), ale tímto je zajištěno, aby v něm bylo možné vyhledávat i výrazy z právě neaktivních lokalizací.

Překlady termínů v referenčních informacích se zobrazují vždy ve všech třech jazycích, komentář pouze ve vybrané lokalizaci (pokud je k dispozici), tedy české komentáře v české lokalizaci, anglické v anglické lokalizaci atd. V případech, kdy díky jazykovým specifikům nebylo možné se vyhnout duplicitám, protože jeden a ten samý termín označuje dvě různé věci a nemá vhodné synonymum, je jeho význam specifikován termíny z obou dalších jazyků v závorce za ním (např. „granary (špýchar/Speicher)“ a „“).

### 1.3. Licence a využití dat

Data dostupná v TEATER jsou zveřejňována v souladu s politikou otevřeného přístupu k datům a se souhlasem držitelů autorských práv. Využití dat podléhá (pokud není explicitně uvedeno jinak) licenci <a href="https://creativecommons.org/licenses/by-nc/4.0/" target="_blank">CC-BY-NC 4.0 (Creative Commons Uveďte původ-Neužívejte komerčně 4.0)</a>. Data je proto možné využít pouze s uvedením autora a pouze pro nekomerční použití. Toto ustanovení neomezuje využití TEATER na základě jiných smluvních ujednání či na základě zákonného titulu.

Vzhledem k tomu, že TEATER, ale i další nástroje patřící do rámce infrastruktury <a href="https://www.aiscr.cz/" target="_blank">Archeologický informační systém ČR (AIS CR)</a>, poskytují data převážně v otevřeném režimu (Open Access), nemáme možnost sledovat využití těchto dat, ani to, jaké výstupy na jejich základě vznikají. Jelikož jsme však tyto informace povinni ze zákona

vykazovat, chtěli bychom Vás, uživatele TEATERu, jako nedílné součásti AIS CR, požádat o součinnost při vykazování vědeckých výstupů, při jejichž vzniku byla využita data TEATER, či dalších součástí AIS CR:

- v konkrétních výstupech vždy obvyklým způsobem uveďte, že k jejich tvorbě byla využita infrastruktura AIS CR s odkazem na využitá data či nástroj;
- pokud zadáváte informace o výstupech do <a href="https://www.isvavai.cz/riv" target="_blank">Rejstříku informací o výsledcích - RIV</a> (např. na pracovištích AV ČR prostřednictvím databáze ASEP), vyberte návaznost výsledku na infrastrukturu AIS CR v poli VVI (Velké výzkumné infrastruktury) z nabízeného číselníku projektů podpory velkých výzkumných infrastruktur;
- dejte nám laskavě vědět prostřednictvím <a href="https://www.aiscr.cz/vystupy" target="_blank">tohoto dotazníku (https://www.aiscr.cz/vystupy)</a>, že výstup byl publikován.

### 1.4. Kontakty

V případě jakéhokoli problému, ať už s chodem aplikace nebo obsahem, pište na adresu **teater@arub.cz**. Autoři TEATERu stejně tak ocení jakoukoli zpětnou vazbu, zejména k chodu vyhledávací aplikace a obsahu samotného tezauru.

### 2.0. Úvod k obsahu a struktuře

Tezaurus archeologické terminologie je co do složení hesel kompromisem mezi modulární strukturou hesláře Archeologické mapy ČR (ten je postaven na principu co nejmenších jednotek a možnosti jejich vzájemného kombinování) na jedné straně a nepružným principem národních knihovnických autorit na straně druhé. Klasifikační princip uplatněný během tvorby tezauru je jednak podřízený oboru archeologie a jednak logice vědecké práce. Proto jsou např. všechny historické písemnosti klasifikovány jako „předměty“ a nacházejí se tudíž v hlavní větvi č. 8, nikoli u pomocných věd historických, historiografie nebo religionistiky. Podobně všechny přírodovědné analýzy byly vyňaty ze svých mateřských oborů (nacházejících se většinou v hlavní větvi č. 4) a sdruženy do hlavní větve č. 3 (Metody zpracování). Výjimky se nacházejí u hesel patřících do kunsthistorie a vážících se zároveň na etnické skupiny. Tezaurus obsahuje hesla týkající se jak archeologie obecné, tak klasické.

V tezauru se nacházejí také hesla, jejichž účelem je strukturovat heslář, nikoli nést referenční informace pro uživatele. Proto je v jejich případě prostřední pole prázdné a neobsahuje žádné doprovodné informace, tedy žádné jazykové ekvivalenty nebo komentáře.

### 2.1. Teorie a přístupy (1)

První hlavní větev v logické struktuře databáze obsahuje termíny k obecným i oborovým (archeologických) východiskům. Respektuje tak vědecký deduktivní přístup, kdy z určitých východisek a teorie vědec vytváří otázky a hypotézy pro svůj výzkum, aby je pak v dalších krocích své práce zkoumal. Větev obsahuje dvě hlavní kategorie – jsou to hesla týkající se vědy obecně a pak základní pojmy a přístupy archeologie. Do obecných hesel vědy jako takové byly zahrnuty pojmy (metody nebo přístupy), které jsou používány více vědními disciplínami. Týká se to například strukturalismu, který původně vznikl jako lingvistický přístup, ale následně se rozšířil do široké škály vědních oborů, nebo vědeckých metod/postupů, které využívá více vědních oborů (heuristika, analýza atd.).

Část věnovaná archeologii pak obsahuje základní pojmy archeologické teorie (např. druhy archeologických pramenů) a také kvůli dnes široké škále specializací archeologické subobory. Ty jsou dvojího druhu: a) chronologické, historické (raně středověká archeologie, klasická archeologie atd.); b) tematické (environmentální archeologie, montánní archeologie atd.).

### 2.2. Terénní metody (2)

Druhá hlavní větev obsahuje hesla týkající se terénního získávání dat. Struktura větve odpovídá modernímu pojetí archeologického výzkumu a zahrnuje v sobě i hesla, která byla dříve řazena pod archeologickou prospekci. Ta byla brána jako přípravná činnosti k samotnému výzkumu. Dnešní pojetí nedestruktivních metod je takové, že mohou být kromě svého prospekčního aspektu prováděny jako výzkum sám o sobě. Větev je členěna do tří subvětví a to na základně míry zasahování do archeologické situace (nedestruktivní, málo destruktivní a destruktivní metody).

### 2.3. Metody zpracování (3)

Třetí hlavní větev obsahuje pojmy, které se týkají zpracování dat a nálezů, získaných výzkumem (viz předchozí větev). Pojetí větve je celostní – jsou zde hesla jak klasických archeologických činností (dokumentace, typologie, datování) tak hesla, která souvisí s rozvojem přírodních věd a informačních technologií ve druhé polovině 20. století. Proto se zde nalézají hesla na kvantitativní statistické zpracování dat a hesla k přírodovědným analýzám a posudkům, které často provádějí specialisté z daných disciplín. Zahrnuty jsou také hesla popisující další zpracování archeologických nálezů, tedy konzervátorsko-restaurační metody a hesla vážící se ke dvěma typům institucí, které pečují o movité památky (muzea) a nemovité památky (výkonné instituce či oddělení památkové péče).

Tento celostní přístup byl při koncipování struktury větve prioritou, proto mu byla dána přednost při zařazování jednotlivých analýz a posudků do této větvě místo k jejich mateřským oborům, jinak obsaženým v hlavní větvi č. 4.

### 2.4. Hraniční a příbuzné obory (4)

Čtvrtá hlavní větev poskytuje tezauru základní mezioborový přesah nutný ke katalogizování archeologických publikací. Je rozdělena do dvou hlavních částí, přičemž v první části jsou sdruženy hesla hraničních oborů (archeobiologie, etnoarcheologie) a ve druhé (obsáhlejší) části potom hesla k oborům příbuzným, a to v rozsahu od věd o Zemi (geologie) po vědy humanitní (dějiny umění, religionistika). Pro část s hesly příbuzných oborů přitom platí:

a) jejich výběr jde do menší hloubky než v případě archeologických hesel

b) strukturování jednotně do stejných kategorií - (základní) subobory; předmět; metody. Výjimka z tohoto byla učiněna v případě geologie a pomocných věd historických, kde je struktura podřízena jejím (mnohým) suboborům

c) z této větve byly vyčleněny hesla týkající se jednotlivých přírodovědných analýz a byla seskupena dohromady do části ve větvi č. 3 (Metody zpracování).

### 2.5. Chronologie (5)

Pátá hlavní větev obsahuje hesla k chronologii archeologické, historické a geologické.

Archeologická chronologie odpovídá středoevropskému prostoru. Archeologická chronologie obsahuje i archeologické kultury. Pokud jde o geografický klíč výběru kultur – z prostoru Čech, Moravy, Slezska a sousedních zemí byly zařazeny všechny archeologické kultury, z prostoru západní Evropy jen výběrový vzorek. Nebylo možné pominout balkánský, černomořský a jihoruský prostor. Tato oblast byla pokryta podrobněji než západní Evropa. Struktura kulturně (horizontálně) geografické řady zahrnuje:

„civilizaci; kulturní okruh (komplex); kulturu; skupinu“ (řazeno od pojmu s největším rozsahem po nejmenší), i když „skupiny“ obvykle nebyly zpracovány, a pokud byly použity, tak opět jen výjimečně. Kde to bylo možné a dohledatelné, je heslům přiřazena datace a v případě kultur i geografická lokalizace. Nutno zdůraznit, že obojí má orientační charakter a má dát uživateli přibližnou představu, nikoliv data k dalšímu výzkumu.

Historiografická chronologie se od archeologické liší jak svým členěním, tak geografickým záběrem. Zatímco archeologie nevyužívá písemné prameny, pro historiografii jsou hlavním (nikoli ale jediným) typem pramenů. Obě chronologie mohou mít body, kde se mohou setkat (středověk), ale je třeba je rozlišovat.

Jako třetí typ chronologie se v této větvi nachází geologická chronologie.

### 2.6. Areál aktivity (6)

Šestá a sedmá hlavní větev databáze jsou komplementární – v šesté větvi se nacházejí hesla týkající se areálů, v sedmé hlavní větvi jsou potom sdružena hesla s jednotlivými objekty. Struktura a do značné míry i obsah obou větví byl převzat z hesláře AMČR. Kategorizace obou (resp. i větve č. 8 - Předmět) se zakládá na funkčním hledisku. Rozdělení vychází z teorie sídelních areálů Evžena Neustupného (NEUSTUPNÝ, Evžen, 2010. Teorie archeologie. Plzeň: Vydavatelství a nakladatelství Aleš Čeněk. s. 150-151. ISBN 978-80-7380-244-8), který ji postavil proti starší teorii využívající bodových míst (sídliště, pohřebiště).

### 2.7. Objekt (7)

Sedmá hlavní větev seskupuje objekty, které se vyskytují v rámci jednotlivých areálů. Základní kategorizace je opět funkční hledisko.

### 2.8. Předmět (8)

Osmá hlavní větev obsahuje hesla týkající se předmětů. Ty jsou kategorizovány na základě své funkce (ekofakty, militaria, součásti oděvu, šperky) bez ohledu na materiál. Ze slovníků Karla Sklenáře (digitálně zpřístupněný v Digitální knihovně je zatím pouze jeden – [odkaz](https://ndk.cz/view/uuid:e920e180-321f-11e6-ae84-005056827e51?page=uuid:15d8b800-76c8-11e6-8644-001018b5eb5c) - ale chystají se zbylé tři díly) byly převzaty pouze definice, nikoli morfologická typologie. Jediná typologie, která byla cca ve třech případech ocitována, se týkala funkce předmětu, nikoli jeho morfologie (kování). U každé citace je odkaz na patřičné stránky z terminologického slovníku, pokud by uživatel morfologickou typologii potřeboval. Tyto citace budou doplněny odkazem na naskenované exempláře zpřístupněné v rámci smlouvy o zpřístupnění Děl nedostupných na trhu.

### 2.9. Materiál (9)

Materiálové specifikace, nacházející se původně v kategorii objektů a předmětů, byly kvůli přehlednosti a eliminaci duplicit sloučeny do této hlavní kategorie, která je nyní zahrnuje všechny.

### 2.10. Pomocně-historická hesla (10)

V této větvi jsou abecedně seřazena hesla týkající se historicky doložených etnik a státních útvarů. Geografický rozsah větve pokrývá oblast Evropy a evropské části Ruska, jelikož tyto turkické národy dění v Evropě často ovlivňovaly. Zahrnuty byly takové etnika a kmeny, které již dnes neexistují. Jsou zde např. jednotlivé germánské kmeny (Langobardi, Frankové, Sasové), které dnes ale netvoří žádný politický celek a které svůj primárně etnický charakter ztratily už v raném středověku.

Do této větve jsou také zařazena další pomocně-historická hesla: základní výběr historicko-geografických oblastí a útvarů, středověké a raněnovověké panovnické dynastie z prostoru středovýchodní Evropy, bitvy a války.

### 2.11. Povolání a pracovní činnosti (11)

Jedenáctá hlavní větev obsahuje hesla týkající se povolání a pracovních činností. Ty jsou seskupena do několika hlavních činností (řemeslná výroba, těžba atd.). Místo dvou hlavních kategorií (jedna pro povolání, druhá pro činnosti) existuje obojí v jedné, přičemž strukturující hesla jsou činnosti, pod kterými jsou jak jednotlivá povolání, tak hesla s činnostmi související (např. hesla jako „kamenické značky“, nebo hesla týkající se šperkařských technik atd.). A to i přesto, že v případě německých historických termínů pro řemesla je ten důležitější termín (a snadněji dohledatelný) nikoli název historického řemesla ale název pro jeho řemeslníky.

### 2.12. Společnost (12)

Větev seskupuje hesla pro sociální stratifikaci (jak obecnou, tak konkrétní), různé typy práva, právních institutů a společenských zřízení.
